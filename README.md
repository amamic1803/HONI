# HONI

_**HRVATSKO OTVORENO NATJECANJE U INFORMATICI**_

_Hrvatsko otvoreno natjecanje u informatici_ odnosno _Croatian Open Competition in Informatics_
natjecanje je u programiranju putem Interneta na koje se mogu prijaviti svi zainteresirani
učenici iz Hrvatske i cijelog svijeta. Ovaj je program _Hrvatski savez informatičara_ pokrenuo 2006.
godine s ciljem priprema nadarenih učenika informatičara osnovnih i srednjih škola Hrvatske
za informatička natjecanja, te za natjecanja i pripreme mladih informatičara Europe i Svijeta
prije međunarodnih natjecanja. _HONI_ je nastao po uzoru na neka druga međunarodna informatička
natjecanja, a ranijih je godina postojao u sličnom obliku - na domaćoj razini _Hrvatska programerska
liga_, a na međunarodnoj _Internet online contest_. Kroz godine održavanja _HONI_ se profilirao
u značajno i dobro prihvaćeno informatičko natjecanje koje bilježi veliki odaziv natjecatelja.
Velike pohvale ovom programu dao je i _Međunarodni informatički olimpijski odbor_, koji nadzire
_Međunarodnu informatičku olimpijadu_ (_International Olympiad in Informatics_ - _IOI_). Natjecanje
se odvija tijekom cijele školske godine kroz dva ili tri kola u prvom polugodištu
(listopad-prosinac), tri kola u drugom polugodištu (siječanj-travanj), te dodatno kolo za
natjecatelje iz cijeloga svijeta (_COCI_) sa zadacima s _Hrvatske informatičke olimpijade_. Svako
kolo sadrži sedam zadataka od kojih se pet težih prevode na engleski jezik za natjecatelje izvan
Hrvatske. Učenici iz Hrvatske mogu se natjecati u službenoj konkurenciji kao članovi ekipa svojih
škola ili klubova/udruga pod vodstvom nastavnika odnosno starijeg člana kluba ili udruge.